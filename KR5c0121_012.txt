# -*- mode: mandoku-view -*-
#+TITLE: 沖虛至德真經解
#+DATE: 2015-08-29 00:27:03
#+PROPERTY:  LASTPB <PB KR5c0121_SJB_020-140899a>
#+PROPERTY: BASEEDITION HFL
#+PROPERTY: WITNESS ZTDZ
#+PROPERTY: LASTPB  <md:KR5c0121_HFL_011-014b>
#+PROPERTY: JUAN 12
<md:KR5c0121_HFL_012-001a>¶<pb:KR5c0121_SJB_012-140870a>
沖虚至德眞經解卷之十二作二¶
　　　　宋杭州州學内舍生(臣)江遹上進¶
　　　力命上¶
力謂命曰若之功奚若我哉命曰汝奚功於¶
物而欲比朕力曰壽夭窮達貴賤貧富我力¶
之所能也命曰彭祖之智不出堯舜之上而¶
壽八百顔淵之才不出衆人之下而壽四八¶
仲尼之德不出諸侯之下而困於陳蔡殷紂¶
之行不出三仁之上而居君位季札無爵於¶
昊田恒專有齊國夷齊餓於首陽季氏富於¶<md:KR5c0121_HFL_012-001b>¶

展禽若是汝力之所能奈何壽比而夭此窮¶
聖而達逆賤賢而貴愚貧善而富惡邪力曰¶
若如若言我固無功於物而物若此邪此則¶
若之所制邪命曰既謂之命柰何有制之者¶
邪朕直而推之曲而任之自壽自夭自窮自¶
達自貴自賤自富自貧朕豈能識之哉朕豈¶
能識之哉¶
　解曰力者人之所爲也命者天之所謂也¶
　天不人不因人不天不成力之制於命命¶
　之因於力未易以差殊論功也取力之重¶<md:KR5c0121_HFL_012-002a>¶
<pb:KR5c0121_SJB_012-140870b>
　者與命之薄者而比之奚翅力之功多取¶
　命之厚者與德之薄者而比之奚翅命之¶
　功厚主於力者雖命也以爲有性而不謂¶
　命也主於命者雖性也以爲有命而不謂¶
　性也是皆一偏之論也嘗即其一端而考¶
　之彭之壽顔之夭疑若制於命矣然彭之¶
　爲不必皆壽顔之才不必皆夭是或因於¶
　力矣然則謂力爲有功於物而無預於命¶
　則不可也謂物物皆制於命而無預於力¶
　亦不可也雖然莫之致而至不知所以然¶<md:KR5c0121_HFL_012-002b>¶

　而然命也旣謂之命則命萬物而無所聽¶
　也如亦有制之者安可以爲命乎故直而¶
　推之亘萬世而不窮曲而任之成萬物而¶
　不遺雖曰推之無有推者雖曰任之無有¶
　任者直者自直曲者自曲壽夭窮達貴賤¶
　貧富亦不由天亦不由人如烏之黑如鵠¶
　之白如椿之壽如菌之夭咸其自取致者¶
　其誰耶唯其自爲無爲之者是以之八者¶
　之在人猶草木之生根在苗先實從花後¶
　嘉穀之實以其美種雖有惡卉生必從根¶<md:KR5c0121_HFL_012-003a>¶
<pb:KR5c0121_SJB_012-140870c>
　究其根源曾無毫厘之繆安知今之厚於¶
　命不因於昔之厚於德耶又安知今之厚¶
　於德不爲異時厚於命之積耶是皆不可¶
　知也若是則命未必非力力未必非命若¶
　之何其有命耶若之何其無命耶雖命亦¶
　不知其所以然矣是所以爲命也安可遽¶
　以當生臠卷傖囊之所爲規規然責報於¶
　造物者必欲顔壽而跖夭貴賢而賤愚富¶
　善而貧惡邪其不通乎命亦甚矣唯眞能¶
　知命者則因天理之自然修人爲而不廢¶<md:KR5c0121_HFL_012-003b>¶

　壽夭兩忘窮通皆樂貴財俱適貧富不變¶
　此聖人所謂樂天知命而列子力命之篇¶
　所由而作也莊子於大宗師以子桑之言¶
　命終焉以此爲大宗師之至也¶
北宫子謂西門子曰朕與子並世也而人子¶
達並族也而人子敬並貌也而人子愛並言¶
也而人子庸並行也而人子誠並仕也而人¶
子貴並農也而人子富並商也而人子利朕¶
衣則短褐食則粢糲居則蓬室出則徒行子¶
衣則文錦食則粱肉居則連欐出則結駟在¶<md:KR5c0121_HFL_012-004a>¶
<pb:KR5c0121_SJB_012-140871a>
家熙然有弃朕之心在朝諤然有敖朕之色¶
請謁不相及遨游不同行固有年矣子自以¶
德過朕邪西門子曰予無以知其實汝造事¶
而窮予造事而達此厚薄之驗歟而皆謂與¶
予並汝之顔厚矣北宫子無以應自失而歸¶
中塗遇東郭先生先生曰汝奚往而反偊偊¶
而步有深愧之色邪北宫子言其狀東郭先¶
生曰吾將舍汝之愧與汝更之西門氏而問¶
之曰汝奚辱北宫子之深乎固且言之西門¶
子曰北宫子言世族年貌言行與予並而賤¶<md:KR5c0121_HFL_012-004b>¶

貴貧富與予異予語之曰予無以知其實汝¶
造事而窮予造事而達此將厚薄之驗歟而¶
皆謂與予並汝之顔厚矣東郭先生曰汝之¶
言厚薄不過言才德之差吾之言厚薄異於¶
是矣夫北宫子厚於德薄於命汝厚於命薄¶
於德汝之達非智得也北宫子之窮非愚失¶
也皆天也非人也而汝以命厚自矜北宫子¶
以德厚自愧皆不識夫固然之理矣西門子¶
曰先生止矣予不敢復言北宫子既歸衣其¶
短褐有狐貉之温進其茙菽有稻粱之味庇¶<md:KR5c0121_HFL_012-005a>¶
<pb:KR5c0121_SJB_012-140871b>
其蓬室若廣厦之蔭乗其蓽輅若文軒之飾¶
終身逌然不知榮辱之在彼也在我也東郭¶
先生聞之曰北宫子之寐乆矣一言而能寤¶
易怛也哉¶
　解曰天道之運自西而之北酉爲萬物之¶
　闔户故謂之西門子北則萬物之所藏而¶
　化精之所奥也故謂之北宫子西門子方¶
　嚮於室處故爲厚於命而薄於德北宫子¶
　則其藏深矣故爲厚於德而薄於命東郭¶
　先生則既勞乎坎而復出平震是不住於¶<md:KR5c0121_HFL_012-005b>¶

　無爲即動而靜者也故能釋北宫子之愧¶
　而使之寤也嘗原命出於莫之致而至有¶
　生者之所不能逃也雖以堯舜夷齊孔子¶
　之聖季札展禽顔子之賢一制於命終身¶
　不易宜乎北宫子以德厚自愧西門子以¶
　命厚自矜也然而謂命出於莫之致而至¶
　則其至自然無有致之者致之者本無物¶
　則其至也孰受其制哉或制或不制在我¶
　而已故苟不安於命則制於命苟能知其¶
　命則制命而不制於命矣由是聖可窮而¶<md:KR5c0121_HFL_012-006a>¶
<pb:KR5c0121_SJB_012-140871c>
　仁可夭善可貧而賢可賤不聞能以命而¶
　易聖賢之操也是以北宫子一聞東郭先¶
　生之言而識夫固然之理則終身逌然不¶
　知榮辱之在彼也在我也若是則命果能¶
　制之乎此則能至於命者之事也¶
管夷吾鮑叔牙二人相友甚戚同處於齊管¶
夷吾事公子糾鮑叔牙事公子小白齊公族¶
多寵嫡庶並行國人懼亂管仲與召忽奉公¶
子糾奔魯鮑叔奉公子小白奔莒旣而公孫¶
无知作亂齊無君二公子爭入管夷吾與小¶<md:KR5c0121_HFL_012-006b>¶

白戰於莒道射中小白帶鈎小白既立脅魯¶
殺子糾召忽死之管夷吾被囚鮑叔牙謂桓¶
公曰管夷吾能可以治國桓公曰我讎也願¶
殺之鮑叔牙曰吾聞賢君無私怨且人能爲¶
其主亦必能爲人君如欲霸王非夷吾其弗¶
可君必舍之遂召管仲魯歸之齊鮑叔牙郊¶
迎釋其囚桓公禮之而位於高國之上鮑叔¶
牙以身下之任以國政號曰仲父桓公遂霸¶
管仲嘗歎曰吾少窮困時嘗與鮑叔賈分財¶
多自與鮑叔不以我爲貪知我貧也吾嘗爲¶<md:KR5c0121_HFL_012-007a>¶
<pb:KR5c0121_SJB_012-140872a>
鮑叔謀事而大窮困鮑叔不以我爲愚知時¶
有利不利也吾嘗三仕三見逐於君鮑叔不¶
以我爲不肖知我不遭時也吾嘗三戰三北¶
鮑叔不以我爲怯知我有老母也公子紏敗¶
召忽死之吾幽囚受辱鮑叔不以我爲無恥¶
知我不羞小節而恥名不顯於天下也生我¶
者父母知我者鮑叔也此世稱管鮑善交者¶
小白善用能者然實無善交實無用能也實¶
無善交實無用能者非更有善交更有善用¶
能也召忽非能死不得不死鮑叔非能舉賢¶<md:KR5c0121_HFL_012-007b>¶

不得不舉小白非能用讎不得不用¶
　解曰天下之事凡非智慮之所及而成虧¶
　於莫之致而至者命也方管夷吾鮑叔牙¶
　相友之戚其心可謂無間矣及夷吾事公¶
　子糾鮑叔事公子小白所奉雖不同其心¶
　未有異也至二公子之爭入戰於莒道管¶
　仲射中桓公於斯時也夷吾安有事桓公¶
　之心哉及桓公旣立脇魯殺子糾方且請¶
　於魯以管仲爲讎願得甘心而醢之則桓¶
　公安有用仲父之心哉鮑叔至此雖能忘¶<md:KR5c0121_HFL_012-008a>¶
<pb:KR5c0121_SJB_012-140872b>
　莒道之異志而不替昔之善交宜亦以桓¶
　公之讎而不敢舉其賢也抑管仲之奉公¶
　子糾旣不能立其功於前又不能死其節¶
　於後其賢亦不足尚矣今也鮑叔弗顧齊¶
　之嫌而舉之桓公忘其無功於子糾且不¶
　念其讎而用之管仲亦不以向之幽囚受¶
　辱爲恥不辭其位而盡忠於齊忘其向之¶
　奉子糾也是皆非智慮之所可期者及管¶
　仲既爲齊用務實倉廪明禮節富國彊兵¶
　因禍爲福轉敗爲功遂能九合諸侯一正¶<md:KR5c0121_HFL_012-008b>¶

　天下民到于今受其賜故孔子稱之曰微¶
　管仲吾其被髮左衽矣然則管仲之有功¶
　於天下後世豈淺淺哉夫管仲固不守匹¶
　夫匹婦之諒而爲溝瀆之自經也向使鮑¶
　叔之言不行桓公之讎不解則鮑叔安能¶
　全其交管仲安所施其功哉雖然管仲既¶
　終有合諸侯正天下之功使民到于今受¶
　其賜則鮑叔之舉讎桓公之用讎管仲之¶
　忍垢於魯而盡忠於齊皆有不得不然者¶
　矣由此觀之世稱管鮑善交小白善用能¶<md:KR5c0121_HFL_012-009a>¶
<pb:KR5c0121_SJB_012-140872c>
　者實無善交實無善用能者皆命之自爲¶
　非人之所能爲也如曰有善交者則方其¶
　莒道之戰管仲之交情何如哉亦曰有善¶
　用能者則桓公之用管仲奚必俟鮑叔之¶
　言哉其言非更有善交更有善用能者以¶
　爲非特桓公管鮑爲然也凡朋友之信君¶
　臣之義罔或不若是矣然而究觀數子之¶
　爲皆能公其心者也心存於至公故交不¶
　期於全而自全讎不期於棄而自棄忠不¶
　期於效而自效矣此桓公所以成霸業之¶<md:KR5c0121_HFL_012-009b>¶

　本也噫人苟能公其心矣則其於天命之¶
　自然無往而不合矣又焉以屈身枉道求¶
　合於物情之屑屑爲哉且以霸者之治成¶
　於智謀而力取猶以爲非人力之所能爲¶
　則推而上之皇之道帝之德王民之皥皡¶
　其莫爲而自然抑又可知矣¶
及管夷吾有病小白問之曰仲父之病病矣¶
可不諱云至於大病則寡人惡乎屬國而可¶
夷吾曰公誰欲歟小白曰鮑叔牙可曰不可¶
其爲人潔廉善士也其於不已若者不比之¶<md:KR5c0121_HFL_012-010a>¶
<pb:KR5c0121_SJB_012-140873a>
人一聞人之過終身不忘使之理國上且鈎¶
乎君下且逆乎民其得罪於君也將弗乆矣¶
　解曰人常以管仲不許鮑叔之屬國爲言¶
　蓋管仲知鮑叔之才不可以屬國也恐其¶
　得罪於君也與其使之理國而得罪孰若¶
　不屬之國而俾其自全歟是乃管仲之全¶
　交也¶
小白曰然則孰可對曰勿已則隰朋可其爲¶
人也上忘而下不叛愧其不若黄帝而哀不¶
已若者以德分人謂之聖人以財分人謂之¶<md:KR5c0121_HFL_012-010b>¶

賢人以賢臨人未有得人者也以賢下人者¶
未有不得人者也其於國有不聞也其於家¶
有不見也勿已則隰朋可然則管夷吾非薄¶
鮑叔也不得不薄非厚隰朋也不得不厚厚¶
之於始或薄之於終薄之於終或厚之於始¶
厚薄之去來弗由我也¶
　解曰上忘者其政悶悶之謂也下不叛者¶
　其民淳淳之謂也愧不若黃帝則不自滿¶
　假也哀不已若者以善救爲心也以德分¶
　人則使斯民各得以復命反常此聖人之¶<md:KR5c0121_HFL_012-011a>¶
<pb:KR5c0121_SJB_012-140873b>
　道也以財分人則使斯民不乏於仰事俯¶
　育此賢人之德也以賢臨人猶山之殺瘦¶
　也以賢下人猶澤之增肥也所謂於國有¶
　不聞於家有不見者非眞莫之見聞也其¶
　道足以容之爾隰朋之可與夫鮑叔之不¶
　可在此而已古語曰不瞽不聾不能成功¶
　蓋爲是也詩於葛屨之序言魏君之險嗇¶
　徧急而其詩則曰唯是褊心是以爲刺徧¶
　心之害治如此夫與人爲徒厚薄之去來¶
　有至公之道有自然之理弗由我也唯管¶<md:KR5c0121_HFL_012-011b>¶

　鮑隰朋知其然也故始終厚薄依乎天理¶
　而弗徇乎我此齊國之治所以能尊周彊¶
　國歟¶¶

沖虚至德眞經解卷之十二¶¶¶¶¶¶






